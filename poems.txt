Mēs dzimstam no tēva,
Mēs dzimstam no mātes,
Dzimstam gultās, migās un lizdās.
Bet galvenais tomēr
Nav tēvā, nav mātē,
Nav galvenais gaiļos, ne vistās.

Bet galvenais - ja tev prasa: — Pasaulei
Ir mala?
Atbildi: — Nav malas!
Jo galvenais ir
Ne gaiļos ne vistās,
Bet tais cāļos, kas mostas zem čaumalas.

Jo ir tādi gaiļi,
Un ir tādas vistas,
Ēd, ēd, klukst un vēderus taucina.
Bet ticiet knābim,
Olas čaumalā knābim
Kas klaudzina, klaudzina, klaudzina.

Teic — pirmā bij ola,
Teic — pirmā bij vista,
Bet — vienlaga, kā radība saradās, —
Ticiet, ticiet knābim,
Mazam, dzeltenam knābim,
Kas pirmais no čaumalas parādās!

Var jau ticēt sekstēm,
Skaistām gaiļu astēm,
Bet vai tāpēc mūs sauks par redzīgiem?
Tāpēc ticiet tām galvām,
Kas izlien no olas,
Tiem kakliem gariem un lecīgiem!

Tas nekas, ka tās mazās
Nevar saukt vēl par dējušām
Un tos mazos — par daudz ko jau guvušiem,
Tas nekas, mīļā saule, —
Stāvi pār visiem
Gailēniem nenožuvušiem!

Jo šie gailēni nedziedās
Tais pašos meldiņos
Un vistiņas neklukstēs citātus,
Un man tā vien liekas, 
Ka arī olas
Dēs tomēr kaut kādas citādas…


***

Es zinu, kur ir mana dvēsele.
Es zinu, bet atpakaļ neeju,
Es sēžu ar draugiem pie galda
Un vīnu glāzēs leju.

Un, kas palieku viens reizēm vakaros,
Es vientuļš mēnesi reju.
Bet dvēsele man ir, es zinu,
Es tikai pakaļ tai neeju.

Lai paliek mana dvēsele
Tur tajā tālajā pļavā.
Lai dzīvo ar bērziem un zaķiem
Nodabā savā.

Lai dzīvo kā ezis, kā spāre,
Kā stirnubuks brīvā dabā
Lai dzīvo bez manis viena,
Tā būs labāk.

Lai nomirst bez manis viena
Uz celma vai dzērveņu ciņa,
Tāpat kā es nomiršu viens -
Bez viņas.

Jo dvšeles nav te nevienam!
Man arī nevajaga.
Es sev skaitīšu gadus kā govij
Rievu riņķus uz raga,

Kā tukšus sēkociņus savas dienas
Es atpakaļ kārbiņā grūdīšu,
Un mani ilgi par pilnu turēs,
Un ka’da jums daļa, ko es jūtīšu!

Es tad saku jums visiem,
Kas laimīgi ar savām dienām, -
Lai nav man dvēseles,
Tāpat kā jums nav nevienam.

***

Neviena dzīves stunda
Nav pagājusie lieka.
Šī bija pilna zāles,
Un šī bija pilna prieka.

Un tajā mani kā cirvi
Kās uz tecilas trina.
Citreiz manus nervus rāva
Kā priežu saknes no zemes
Un groziņus pina.

Es neteikšu, kas bija rāvēja,
Es neteikšu, kas bija pinēja.
Un, cik man toreiz sāpēja,
Ne ar vārdu es nepieminēju.

Jo vēlāk bij ļoti labi.
Tajā groziņā viņa zemenes lasīja,
Tās zemenes saldās un sarkanās,
Kuras mana dvēsele prasīja.

Un visas tās stundas,
Ko es dzīvoju rātni un bauslīgi,
Un visas tās stundas,
Kurās es kašķojos kauslīgi,

Un tās stundas, ko es atdevu citiem,
(Un tā pats sev pāri darīju),
Un tās stundas, ko es atņēmu citiem
Un pats cienīgi sevī sariju, -

Tās mirdz pār manu dzīvi
Ziemas salā ar ledus kristāliem,
Tās rej kā no lauku mājām
Ziemas vakaros suņi iztālēm;

Tās apbernojas kā kaķi
Manā pagultē klusi un saimīgi,
Un es jūtos kā skudru pūznis -
TIk nemierīgi un laimīgi,

Ka, ja arī jūs varētu
Mani pieķert melos tīšos,
VIenalga — es neatzīšos,
Es neatzīšos!

Man neviena dzīves stunda
Lieka nav pagājusi.
Ne tā, kas dega kā zibens,
Ne tā, kas aizvilkās klusi.

***

Izlijušu ūdeni nevar vairs samsmelt,

Ieplīsis kauss vairs neskanēs.

Nezinu, kā, bet es ieplīsis esmu.
Ieplīsuši esam visi mēs.

Dvēselē tā kā ieplēstā krūzē
Sūkalas, alu vai medu lej —

Ieplīsums sāp un ieplīsums rūsē,

Plīsums kā nervs cauri dveselei skrej.

Dvēsele nemāk un dvēsele nevar
Saturēt laimi, ja plīsums tai.
Dvēsele nevar to laimi, ko deva,
Iznest caur dzīvi līdz mūžībai.

Bet, ja nu krūze nejūt, ka plīsums
Viņā jau sācies, — jel nesakiet!
Ļaujiet lai viņa kaut brīdi īsu
Pilna ar medus smaržu zied!

Ļaujiet, lai viņa tic, ka vēl jauna -
It kā tik tikko no cepļa un skan!
Nerādiet plīsumu smalko un ļauno,
Nerādiet citiem, ne viņiem, ne man!

Mums ceplī negailēs, citiem tie gailēs.
Mūscepļu pelnus jau aiznesīs vējš,
Bet man ir krūze blakus un bailes,
Ka to vēl tālāk kāds neaizplēš.

***

Es lēni kāpju lielas kāpes,
Un kāpju galā liels NEKAS.
Arvienu retāk uznāk sāpes,
arvienu retāk - asaras.

Un es jau nemāru vairs smaidīt,
Kaut kur ir pazudis mans prieks,
Un kaut kur tumšā sakņu alā
Guļ lielais Vēzis Vientuļnieks.

***

Kur jūs esat, vecie zēni
Kulakiem kā laukakmeņiem,
Pirkstiem tā kā plostu cemmēm,
Matiem tā kā ežu spurām?

Atnāciet, un kailām dūrēm
Dzīsim naglas sienās!

***

Dzīvojam uz vienas planētas,

Guļam, strādājam, ēdam,

Bet dienas aizžvadz kā pliekanas monētas,

Pilnas sirdsēstiem un bēdām.

Es eju pa pasauli, nezinu, kā
Un kur savas bēdas remdēt.
Es ieeju pie sava priekšnieka
Un prasu, vai viņš negrib dzemdēt,

— Var jau, — viņš saka, — neviens neaizliedz,
Bet pašlaik ir dzemdēt grūti,
Jo bērni, redzi, kā piedzimst, tā kliedz,
Un bērni prasa krūti.

Un tie krīt uz nerviem ar savu ‘’kāpēc’’,
Un ļoti ātri novalkā drēbītes.
Man liekas, ka šodien ar bērniem tāpēc
Labāk nepīties,

Es gāju tālāk citurīt
Un savas dusmas līdzi sev stiepu.
Es pacēlu roku: - Hei, šoferīt,
Tu brauc ar tukšu riepu!

Viņš nosmējās, aizbrauca, bes es lādējos:
Vai viņš negrib vai nemāk?
Trīs riteņi bij pareizi? Jā, es redzēju tos,
Bet viens bij zemāk!

Telefona automāts. Es iznāku ārā:
— Jūs zināt to veco teiku?
Nedarbojas. Tā viņš ir. Ko lai dara.
Tikai aprija divkapeiku.

Neklausīja - nākošais gāja.
Iznāca. Nākošajam vēstīja.
Katrs nākošais automātu nolamāja.
Bet kāpēc viņš savu divkapeiku dēstīja!

Vai kā malēnietim viņam bij prātā,
Ka tā izaugs un ziedēs ziedos?
Bet vēl tagad stāv rinda pie vecā automāta,
Un vēl katrs savu divkapeiku ziedos.

Es esmu jūsu brālis, es esmu jūsu rads,
Bet man nav kur savas bēdas remdēt.
Galu galā - taču nevar visu viens pats:
Pumpēt riepas,
Labot automātus
Un bērnus dzemdēt.

***

Mana atnākšana
Man sākumā likās
Nevajadzīga un lieka.
Tagad man te iepatikās,
Jo šī dzīve ir pilna prieka:

Es ņemu savus puikas,
Lielu laktā
Un kaļu, ka smēde rūc.
Es kaļu puikas, kurus liek kaktā,
Plēš aiz ausīm,
Bet kurus ceļš gaida grūts.

Es kaļu puikas, kuriem nav mēra
Un mērenības trūkst.
Tie smird pēc pulvera
Un pēc sēra,
Un, kad iesper mucā, tad ūdens čūkst.

Es mīcu savas meitas
Abrā javā,
Un tās briest un rūgst.
Ja ir īstie milti -
Un abrā savā.
Tad abrā vietas trūkst.

Es mīcu, es kaļu,
Es ūdenī grūžu,
No desmitiem viens iznāk - čiks,
Bet deviņi skatās
Ar aci drošu
Un mierā jau nepaliks.

Ar vienu aci
Puikas es kaļu
Bet otra vēro un redz,
Lai rudzu miltos
Nav kukurūzas daļa
Un garoza neatlec,

Un, kad es kādu redzu,
Kas sevi žēlo
Un pats nezina, kā viņam trūkst,
Tad es prasu: - Vai tev it
Viena ēze, kas kvēlo,
Un viena abra, kas rūgst?

***

Dārzā briest āboli,
Jānītis pienu dzer tikko slauktu,
Un negribas iet līdz vārtiņiem —
Tur ir pastkastīte,
Un tajā ir Vjetnama.

Es satieku draugu, viņš saka:
— Ja degs mana roka ...
Ar otru vien es to nespēšu nodzēst.
Vai tu man... — Jā, — es saku.
— Atnāc, es tev pārsiešu.

— Jā, — viņš saka. — Pārsiesi..
Bet tad, kad mana roka degs ...
Vai tu man... — Ko lai atbild?

Mana roka nedeg.
Siens ir sapļauts,
Jānītim piena pietiks,
Un sieva man ir kā saulespuķe.

Dārzā briest āboli,
Un negribas iziet aiz vārtiņiem.
Mana laime — tepat.

Bet naktī es atmostos — deg mana roka!
Deg zeme, kliedz saknes zem katra koka,
Un debesis rēc un nāk uz leju.
Kāds ar liesmainu ķepu pārplēš man seju,
Un caur avioindi un napalma sārtiem
Es izlaužos līdz savas sētas vārtiem
Un kliedzu pēc biedriem:
— Kamēr nav par vēlu,
Glābiet manas rokas,
Manu saulespuķi
Un manu dēlu!

Pie katras sētas vārtiem
Ir pastkastīte,
Un tajā ir Vjetnama.
